---
layout: post
title: Osaamattomuuden epätietoisuus
subtitle: Pohdiskeluja luentojen ja tuntitehtävä 3:n osalta
tags: [assignment]
comments: true
---

Kurssi on nyt lähtenyt kunnolla käyntiin ja meillä on nyt ollut jo kolme luentoa. Minulta on jäänyt blogin päivitys tekemättä luentojen jälkeen, sillä tuntuu että en ole oikein tiennyt mitä sanoa. Aiheet ovat todella mielenkiintoisia, mutta lähestymistapa on erilainen mihin olen aikaisemmilla kursseilla tottunut, ja uutta tietoa on tullut niin paljon että en ole sitä vielä ehtinyt sisäistämään. Ammatillista sanastoa käytetään paljon, ja monesti termien selityksiä etsiessäni määritelmissä käytetään myös sanoja joiden tarkoituksesta en ole täysin varma, joten alkuperäinen määritelmä jää pimentoon, ja päälle kerääntyy vain uusia kysymyksiä. Oman sanaston puutteellisuuden vuoksi myös näitä kysymyksiä on vaikea muotoilla, ja ne useimmiten jäävätkin vain epämääräiseksi tiedottomuuden tunteeksi. 

Tuntitehtävä 3:n työstäminen auttoi kuitenkin itseäni paljon. Kyseessä olevassa tehtävässä meidän tuli tutustua rakennushankkeiden toteutusmuotoihin, joista jokaiselle ryhmälle oli valittu yksi toteutusmuoto. Ryhmämme aiheeksi päätyi osaurakkamuodot (=projektinjohtorakentaminen), joka jo alkuvaiheessa tuntui täysin tuntemattomalta sanahirviöltä. Luettuani tarkasti tehtävänannossa linkitetyn tekstiotteen jossa aihetta purettiin kaavioiden avulla ei vielä auttanut kamalasti, sillä tekstistä puuttui täysin käytännön esimerkit, jotka olisivat ehdottomasti helpottaneet konseptin sisäistämistä. Toisaalta ymmärrän kyllä, että erilaiset rakennusprojektit eroavat toisistaan niin valtavasti, että on vaikea esittää esimerkkejä joita voisi soveltaa moniin eri projekteihin. Valmistauduin sopimaamme ryhmäkokoukseen toivoen että ryhmätoverini olisivat ymmärtäneet aiheesta enemmän kuin minä, ja he voisivat valaista minua yksityiskohdista jotka olivat itseltäni jääneet vielä hämärän peittoon. Pian kuitenkin ilmeni heillä olevan melko sama olo kuin itselläni. Laitoimme kuitenkin päämme yhteen ja hitaasti mutta varmasti aiheesta puhuen, termien määritelmiä vaihdellen ja tyhmiltäkin tuntuvien kysymysten ilmaan heittelemisen jälkeen osaurakkamuodot alkoivat hahmottua paremmin ja paremmin. Meillä jäi edelleen aukkoja esitelmäämme mitä emme saaneet täytettyä, mutta odotan kuitenkin innolla huomista luentoa, sillä esitelmän palautteesta ja luokan keskeisestä vuorovaikutuksesta opimme kaikki varmasti vielä lisää aiheesta. 

Vaikka koin tehtävän erittäin vaikeaksi, oli se myös antoisaa sillä tuntui että koko ajan koki pieniä onnistumisen hetkiä, kun osa palasista loksahti kohdalleen ja joku uusi yksityiskohta projektinjohtorakentamisessa avautui enemmän ja enemmän. Aikomuksenani on palata takaisin aikaisempien luentojen aiheisiin ja kirjoittaa blogitekstit myös niistä, samalla yrittäen todella sisäistää konseptit, eikä vain kuunnella tieto toisen kertomana. 